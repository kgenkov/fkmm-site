#История
Катедрата ***„Физика на Кондензираната Материя и Микроелектроника“*** е
наследник на най-старата катедра ***„Експериментална физика“*** във Физическия
факултет на Софийския университет. В сегашния си вид катедрата се оформя след
няколко преобразования и смени на името както следва.

Катедрата по ***„Експериментална физика“*** е основана от проф. Бахметьев през
1890г. – две години след учредяването на първото българско Висше училище, носещо
сега името Софийският университет „Св. Климент Охридски“ и една година след
откриването на Физико-математическото отделение в него. Той е и неин ръководител
до 1907 г. От 1907 г. до 1937 г. катедра ***„Експериментална физика“*** се ръководи от
проф. Александър Христов, а от 1937 г. до 1962 г. ‒ от проф. Георги Наджаков. През
този период тя се преименува в катедра ***„Опитна физика“***, а впоследствие през 1967 г.
- в катедра ***„Физика на твърдото тяло“***, когато неин ръководител е проф. Милко
Борисов (от 1963 г. до 1980 г.). Първоначално Катедрата отговаря за обучението по
Обща физика на всички студенти от Физическия факултет през I и II година на
следването им и на студентите от специализация „Физика на твърдото тяло“. През 1983
г. е създадена и втора специализация по Микроелектроника.

От 1980 г. до 1988 г. катедрата ***„Физика на твърдото тяло“*** се ръководи от
проф. Андрей Апостолов. През 1988 г. след деление се образуват катедрите ***„Физика на
Твърдото Тяло и Микроелектроника“*** (с ръководител проф. Андрей Апостолов) и
***„Физика на Кондензираната Материя“*** (с ръководител проф. Николай Мартинов).

През 2011 г. към катедра ***„Физика на кондензираната материя“*** (ФКМ) се
присъединява катедрата ***„Физика на полупроводниците“ (ФП)***. През 2014г. катедра
ФП е закрита като личният ѝ състав и материалните ѝ активи преминават към катедра
ФКМ.

През 2019 г. катедрите ***„Физика на твърдото тяло и Микроелектроника“*** и
„Физика на кондензираната материя“ се обединяват в катедра ***„Физика на
Кондензираната Материя и Микроелектроника“***. Към така образуваната катедра се
присъединява и ***Лабораторията по физика и техника на полупроводниците.***