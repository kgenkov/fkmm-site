***Кондензираното състояние*** е най-разпространеното състояние на материята на
Земята. Всичко освен въздуха е кондензирана материя – земната кора и по-дълбоките
слоеве до центъра на Земята, водата и другите течности, металите, полупроводниците,
полимерите, дори биологичните структури, от които е съставено всичко живо.

Катедрата по „Физика на Кондензираната Материя и Микроелектроника“ е
наследник на най-старата катедра по „Експериментална физика“ във Физическия
факултет на Софийския университет. В нея се провежда обучение на студентите от
Физическия факултет по основния курс по Обща физика – oт I до IV част, а също по
Физика на кондензираната материя, Програмиране и изчислителна физика,
Информационни технологии, Твърдотелна електроника, Физика на вълновите процеси,
Практическа физика и редица специализирани курсове. Средно годишно се обучават
около 200 студенти редовно и задочно обучение от всички специалности на
Физическия факултет.

Катедрата отговаря за бакалавърската специалност *„Инженерна физика“* и
същевременно ръководи обучението в Магистърска програма *„Микроелектроника и
информационни технологии“*.

В преподаването на учебния материал все повече навлизат съвременни методи,
които целят да засилят интереса на студентите към съответната дисциплина и доведат
до по-висока успеваемост. Такива са, например, електронни (линкове, слайдове, видео)
материали в подкрепа на изучаваното явление, задаване на индивидуални и/или
групови проекти, тематични дискусии в часовете, решаване на казуси, предоставяне на
допълнителни материали за самоподготовка, засилване ролята на текущия контрол за
увеличаване на успеваемост в крайната оценка и др.

*Научноизследователската дейност* е насочена към една широка и с важно
практическо приложение област – ***физическото материалознание***, в която се засягат
теоретични и експериментални аспекти на строежа и свойствата на различни
материали, структури и прибори, както и безразрушителни методи за контрол и
характеризиране. Изследванията включват широк спектър от материали от
твърдотелната и меката кондензирана материя с различни експериментални методи,
сред които няколко вида спектроскопии, магнитни методи, рентгеноструктурен анализ
и фотоволтаични методи. Основно внимание се обръща на ***новите материали*** – тънки
слоеве, полимерни и композитни материали, квантово-размерни полупроводникови

структури, наноматериали. За разширяване обхвата на физичните изследвания е
застъпен и методът на ***компютърното моделиране***.

##Нашите цели са
- да обясним как е устроен заобикалящият ни свят, задоволявайки човешкото
любопитството;
- да се приложат постигнатите знания за промяна на материалите, електрониката,
оптиката, комуникациите, компютрите, въобще целия бит и техника.

В организационно отношение се оптимизира дейността, засилват се
прозрачността и синхронът между групите в катедрата. Полагат се усилия за все по-
пълното интегриране на младите колеги, назначени в последните години.

Катедрата остава отворена за взаимодействие с другите катедри от Физическия
факултет по учебни въпроси, както и за участие в общи научни проекти.