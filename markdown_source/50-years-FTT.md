#Тържествена сесия - 50 години катедра „Физика на твърдото тяло“
##02 декември 2022г.

Катедра ***„Физика на кондензираната материя и микроелектроника“***  е наследник на най-старата катедра „Експериментална физика“ във Физическия факултет на Софийския Университет „Св. Климент Охридски“, създадена през 1890г. от професор Бахметиев, по-късно преименувана на катедра  „Опитна физика“.  През 1972 г. катедра „Опитна физика“ се преименува на катедра „Физика на твърдото тяло“.

По случай 50 г. от приемането на името „Физика  на твърдото тяло“  организирахме тържествена сесия, която се състоя във Физическия факултет на СУ „Св. Кл. Охридски“ на 02.12.2022г.

Тържествената сесия започна с приветствие по случай юбилея от декана на Физическия факултет проф. дфзн Георги Райновски. Поздравителен адрес от името на Института по физика на твърдото тяло, БАН прочете неговият заместник директор проф. дфзн Албена Паскалева. Ръководителят на катедра „Физика на кондензираната материя и микроелектроника“ доц. дфзн Веселин Дончев направи кратко представяне на катедрата като наблегна на нейната учебна и научна дейност.  Представени бяха следните доклади:

**проф. дфзн Иван Лалов:** *50 години катедра по Физика на твърдото тяло.*
Проф. Лалов изложи причините и предпоставките довели до приемането на новото име. Направи и кратък преглед на теоретичните разработки в катедрата през годините.

**проф. дфзн Стоян Русев:** *Лаборатории „Технология на материалите“ и „Елипсометрия“*.

Проф. Русев разказа историята на създаването на тези две лаборатории, като подчерта трудностите, които катедрата е преодоляла. Представи накратко научните постиженията като подчерта ролята на човешкия фактор, в частност младите колеги.

**проф. дфзн Мирослав Абрашев:** *Лаборатория „Спектроскопия на кристали“*

Проф. Абрашев разказа за създаването и развитието на лабораторията през годините съпроводено с усъвършенстване на нейната експериментална апаратура. Направи преглед на високо цитирани публикации реализирани с измервания в лабораторията.

**доц. дфзн Веселин Дончев:** *Фотоелектрични изследвания в катедрата*

Доц. Дончев направи преглед на научните изследвания в катедрата провеждани с фотоелектрични методи от 70-те години на 20-ти век до наши дни. Особено внимание отдели на спектроскопията на повърхностно фотонапрежение като представи резултати получени в различни полупроводникови наноструктури в колаборация с партньори от различни страни.

**инж. Петър Тодоров:** *Завърших МП МЕИТ. А сега накъде?*

Инж. Тодоров разказа за възможностите за реализация, предоставяни от различни фирми в България работещи в областта на микроелектрониката. Той подчерта, че  качеството на образованието, получавано във Физическия факултет на СУ „Св. Кл. Охридски“,  в частност на магистърската програма Микроелектроника и информационни технологии,  е сравнимо, а в някои случаи превишава образованието от западни университети и е напълно достатъчно за успешна реализация в областта на микроелектрониката.

**проф. д-р инж. Георги Ангелов:** *Приоритетите на микроелектрониката в България.*

Проф. Ангелов направи преглед на фирмите в България работещи в областта на микроелектрониката. Той представи приоритетите за развитието на микроелектрониката в България, които са приети от правителството след активни действия в това поле на Клъстера по микроелектроника и индустриални електронни системи, на който той е председател. 

Докладите бяха последвани от дискусия относно ролята на материалознанието за развитието на микроелектрониката, важността на обучението по физика на кондензираната материя  и задачите на колегите от катедрата в това отношение. Припомниха се и различни спомени за историята и развитието на катедрата. Разговорите продължиха в неформална обстановка по време на последвалия коктейл.

